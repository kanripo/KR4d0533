# -*- mode: mandoku-view; -*-
#+TITLE: 夢觀集
#+DATE: 2015-08-25 00:13:24.240441
#+PROPERTY: ID KR4d0533
#+PROPERTY: BASEEDITION WYG    
#+PROPERTY: JUAN 卷五
<pb:KR4d0533_WYG_005-1a>¶
欽定四庫全書¶
　夢觀集卷五¶
　　　　　　　　　　　　元　釋大圭　撰¶
　五言絶句¶
　　必上人所居竹¶
白日炎氛逺清隂敷廣庭嵗寒抱髙節霜雪獨青青¶
　　桐下井¶
曉風吹銀床蕭蕭古相樹時有新汲人缾攜落花去¶
<pb:KR4d0533_WYG_005-1b>¶
　　龜峰絶頂¶
危石青入雲上有千嵗木我來卧其間天風響巖谷¶
　　石上¶
久坐大石上青天行白雲野意道不得幽鳥隔林聞¶
　　淩霞觀舊迹¶
石壁立萬丈僊人青雲端不見來笙鶴落日天風寒¶
　　行松林中雨欲至¶
石磴下欲盡松林新逕開黒雲何處雨時過帽山來¶
<pb:KR4d0533_WYG_005-2a>¶
　　雨少止下山¶
苦愛山色好獨乘清興來歸時却惆悵石逕有莓苔¶
　　雨歸¶
不向青山宿青山笑殺人黄昏獨歸去衣上雨痕新¶
　　歸至中野¶
雨色澹微陽歸情已當急空野夕凉多共對青山立¶
　　山雨¶
山雨夜鳴屋凉秋風滿林一貧纔到骨萬事已無心¶
<pb:KR4d0533_WYG_005-2b>¶
　　亦有¶
亦有往還者自嬾與相期獨坐柴門裏青山無去時¶
　　見月¶
天地幾昏曉浮生半是眠寄聲世上客眀月為誰圓¶
　　聞蛩¶
蛩鳴東壁東蛩鳴西壁西老我中間坐逺近一聞齊¶
　　遲眀¶
山曉欲無色雞寒猶有聲客中魂夢少風雨隔林生¶
<pb:KR4d0533_WYG_005-3a>¶
　七言絶句¶
　　漁父¶
大兒船頭新得魚小兒船頭炊彫胡老翁一笑江潮落¶
西村有酒滿缾沽¶
　　夜起¶
野人獨卧山中屋夜半雨聲清夢熟起來竹下一開門¶
秋入千峰月如玉¶
　　顧氏亭菊¶
<pb:KR4d0533_WYG_005-3b>¶
顧家亭館四時佳薄暮來過到月斜徙倚不知秋色冷¶
赤䦨干外有黄花¶
　　徳林¶
我是道林君徳林休論異趣不同心三株樹下扶疎月¶
幾日來聴子夜琴¶
　　次韻詹生臘雨不出¶
憧憧入市蹋泥行獨有高人息外營隠几讀書心似水¶
空齋不斷雨來聲¶
<pb:KR4d0533_WYG_005-4a>¶
愁生懐抱苦無端嵗晏囊空阻一歡欲折梅花當分嵗¶
黄昏飛雪滿城寒¶
　　呼同逰¶
春山雨後碧如苔為問閒人幾个來不去題詩巖下石¶
澗花紅白為誰開¶
　　題龍引子朝天畫¶
淵龍飛出霧如山龍子相隨闖九關遙想雲霄新得路¶
雨聲一夜到人間¶
<pb:KR4d0533_WYG_005-4b>¶
　　書雪夜訪戴圖¶
萬古神交共此心當時何事下山隂遙遙一棹言相訪¶
安道門前雪正深¶
　　山谷草聖¶
涪翁醉墨動驚蛇流落人間幾嵗華長恐六丁起雷電¶
為龍飛去玉皇家¶
　　赤壁畫¶
寒山影落大江流赤壁應難似舊游風月當年收拾盡¶
<pb:KR4d0533_WYG_005-5a>¶
黄州副使一扁舟¶
　　和用平懐南上人三絶句¶
寒牕貝葉共平生聴盡燈前片雨聲今日悲凉只孤坐¶
殘編上見蠧魚行¶
人間友道冷於秋伐木無聲萬古愁頭白東峰一遺老¶
獨尋宿草弔荒丘¶
寒雲長閉舊林廬魂魄歸來日已疎欲見懐人更無路¶
空山秋色對禽魚¶
<pb:KR4d0533_WYG_005-5b>¶
　　㸔山¶
青山逺近畫圖間落日秋風得意㸔紫翠重重歸鳥盡¶
四牕不掩石樓寒¶
　　賣書贐友¶
故人欲行萬里外自言囊槖尚空虛我貧無物堪為贐¶
賣却平生一束書¶
通財我亦聞諸古空有平生氣義髙深媿窮途負朋友¶
極憐富室積金刀¶
<pb:KR4d0533_WYG_005-6a>¶
　　長門怨¶
娥眉無緑鏡生寒忍見銅鋪月又圓一片君王心似昨¶
曽將金屋貯嬋娟¶
　　瑤臺曲¶
冠佩朝天逐伴歸玉簫聲裏露沾衣曲終十二樓頭月¶
萬里青雲一鶴飛¶
　　詰鬻香者¶
戸外聲聲賣紫檀貧家誰辦買香錢如何不向朱門喚¶
<pb:KR4d0533_WYG_005-6b>¶
沉水烟中人醉眠¶
　　鄭老人¶
白頭含笑倒長瓢話到前朝感慨饒無復吐茵當日夢¶
海雲樓上對春潮¶
　　聞鸎¶
竹邊睍睆夢魂驚啼破春風似有情花榭栁臺聴得慣¶
金衣好去九重城¶
　　出山自笑¶
<pb:KR4d0533_WYG_005-7a>¶
都將聲利付時人野鶴孤雲物外身底事半生雙白足¶
今朝蹋破一紅塵¶
　　苦旱¶
春秧黄槁百泉枯龍骨聲中泣老夫不恨長饑委溝壑¶
長官秋至索王租¶
　　王季鴻相邀不去寄謝¶
閉門蔵拙久雲林俎豆諸賢媿此心珍重形骸外相見¶
春風塵壁下桐琴¶
<pb:KR4d0533_WYG_005-7b>¶
　　懐復初翁¶
玉立清標不受塵閉門寒趣自生春東山興盡歸來後¶
一樹梅花對病身¶
世塗差狹道難行獨負文章一代名舊日著書無恙不¶
人間千載子雲生¶
鐵石平生一寸心如何西望亦沾襟藂林元氣關公等¶
不説鍾期莫鑄金¶
　　石笋溪堂¶
<pb:KR4d0533_WYG_005-8a>¶
白沙青樹帶人家門外溪聲一𣲖斜欲買扁舟同野老¶
月眀吹笛入蘋花¶
　　卧疾懐金粟山人¶
身不能飛秖自愁閉門卧病盡高秋無因去作山人客¶
長嘯清風十二樓¶
　　示同袍¶
天南為客度黄花一笑歸來共嵗華老我不知身是病¶
自吹松火熟杯茶¶
<pb:KR4d0533_WYG_005-8b>¶
試論心事一開顔萬事如今只等閒病起朝朝相喚去¶
海城西北盡青山¶
　　病起簡所知¶
清白堂前客似雲新詩唫罷倒芳尊不知尚記龍鍾不¶
病起雲深獨掩門¶
長恐心期媿古人半生曽未拜車塵獨憐身世枯蓬草¶
零落秋風不見春¶
　　池上¶
<pb:KR4d0533_WYG_005-9a>¶
緑淨涵空䕶碧苔方方一鏡向人開晚涼獨立心如洗¶
風破浮萍片月來¶
　　感蠧書魚¶
臨牕清曉獨長吁在眼陳編有蠧魚身世區區文字底¶
當時魯叟亦捐書¶
　　聞杜宇¶
情知望帝是前生春盡江南憶錦城到處青山山有樹¶
如何偏起故鄉情¶
<pb:KR4d0533_WYG_005-9b>¶
　　夜宿李氏館¶
坐我高齋笑語新此時歸思浩然生不因乘興一來往¶
爭識孤雲物外情¶
　　有懐¶
落日孤城想故人三千客路淛江濆恨身不解相隨得¶
目送長風北去雲¶
　南墅十二詩¶
　　晦忠堂¶
<pb:KR4d0533_WYG_005-10a>¶
新堂猶掲舊堂名坐記當年一愴情萬里虎頭身許國¶
歸來煙雨課春耕¶
　　菱風桂露之鄉¶
菱葉風來水氣浮桂花露濕月眀秋此時身在銀河上¶
不躡僊槎駕玉虬¶
　　一川平野¶
雨過羣山掃緑埃無窮野色望中開漁樵往往斜陽外¶
只隔前川喚不來¶
<pb:KR4d0533_WYG_005-10b>¶
　　水木清華¶
春流遶屋似江湖緑樹當門作畫圖白日風波渾不見¶
一雙鷗鳥起投壺¶
　　燕寢凝香¶
眼冷樽前舞袖紅日長高枕自清風功名擾擾平生夢¶
分付黄雲一穟中¶
　　池塘春草¶
二儀清氣幾曽衰前輩風流可得追康樂後身孫處士¶
<pb:KR4d0533_WYG_005-11a>¶
　一池春草夢囘時¶
　　草堂¶
杜老高風六百年茅茨那得尚依然側身西望人多少¶
萬里橋頭不盡天¶
　　處士橋¶
無意趨時愛泬寥一溪流水斷塵囂幽人石上㸔雲坐¶
車馬來時莫過橋¶
　　山隂溪曲¶
<pb:KR4d0533_WYG_005-11b>¶
清溪流繞碧㠝岏便作山隂一様㸔今日戴公何處在¶
滿船風雪不知寒¶
　　總相宜船¶
彩鷁不飛連碧波此中公子醉眠多傍人剛道相宜好¶
夢入西湖聞棹歌¶
　　翠香館¶
萬甕吹香客到稀青帘故故舞斜暉主人家有如澠酒¶
不脱鸘裘得醉歸¶
<pb:KR4d0533_WYG_005-12a>¶
　　嘯雲臺¶
高臺直上接青雲一嘯晴空十里聞天上神僊平地有¶
羣兒何事醉塵氛¶
　　晨興涉園¶
遶畦青青蔬葉凉渠水新添一尺强倚杖方知山雨過¶
夜來底事夢魂長¶
　　病起¶
澹澹心情病始甦蛛絲風葉小牕虛秖今嚼蠟人間味¶
<pb:KR4d0533_WYG_005-12b>¶
嵗晏生涯有東書¶
　　扁舟¶
蘆荻風生水正肥老翁含笑坐魚磯扁舟棹入城中去¶
白日城中滿是非¶
　　歸來¶
歸來谿上一茅堂讀罷陶詩倚石牀萬事悠悠長嘯裏¶
閉門風雨麥秋凉¶
　　懐雲橋¶
<pb:KR4d0533_WYG_005-13a>¶
我懐别後向誰論雪曲成時苦憶君何處有樓三百尺¶
抱琴長對子山雲¶
　　白鷗¶
白鷗飛來磯上晴中有老翁相對清東風斜日一飛去¶
獨照白頭江水眀¶
　　茅屋¶
茅屋隂隂水北村滿牀書卷一桐孫雨聲長在黄梅樹¶
四月來時不出門¶
<pb:KR4d0533_WYG_005-13b>¶
　　徐老人至¶
久聞兒輩正匆匆水國歸來一室空白日有誰來過我¶
北隣七十二年翁¶
　　戲成¶
城郭無心寄一瓢此身便欲老山椒山童忽報松華盡¶
又逐扁舟上早潮¶
　　謝檄¶
謝檄歸來卧白雲秖今心事與誰論故人不似蒼苔好¶
<pb:KR4d0533_WYG_005-14a>¶
嵗晚青青一到門¶
　　寂寞¶
寂寞荒庭總是秋菊花開晚尚風流斜陽病起一相對¶
底事旁人不解愁¶
　　珠公歸自永陽山中出其山居槀因賦¶
政為時危去卜居不知霜雪滿頭顱歸來一笑詩成卷¶
還記桃源路也無¶
日日思山不肯歸年來心事固多違老禪真有誅茅地¶
<pb:KR4d0533_WYG_005-14b>¶
應許孤雲作伴飛¶
　　八笋¶
我屋清隂未苦濃天教頭角破苔封眀朝一一青雲上¶
誰信山中有八龍¶
　　簡郡守¶
天子臨軒遣老臣亦憂塗炭逺方民秖應三載清如水¶
不涴天南一㸃塵¶
近日清聲不及初使君心事果何如盧公只作桃源縣¶
<pb:KR4d0533_WYG_005-15a>¶
三載猶同一下車¶
　　哀殍¶
斗米而今已十千幾人身在到眀年譙門有粥如甘露¶
活得操瓢死道邊¶
　　閔農¶
經年不見大田秋賣盡犂鉏食養牛儻有後來耕種日¶
一時相顧更多愁¶
　　世事¶
<pb:KR4d0533_WYG_005-15b>¶
世事紛紛勿重陳柴門高掩百年身滿頭白髪不須薙¶
相識如今復幾人¶
　　病中鄭南村至¶
病身如鶴寄枯林浮世無人識此心不是君來相問訊¶
四簷風雨入呻吟¶
　¶
　¶
　夢觀集卷五¶
